I"]<p>Oxirgi paytlar bir savolni ko’p uchratyapman: To’liq qoplanuvchi (fully funded) grantlar haqiqiymi? Haqiqiy bo’lgan taqdirda nimalar to’lab beriladi?</p>

<p>Javobim: HA, HAQIQIY. O’zim ham bunday grant yutib olganman va mazza qilib foydalanganman =) Bu haqida oldin ham <a href="/travel/2019/08/26/gks-va-koreya-taassurotlari.html">yozgandim.</a></p>

<p>Agar siz bunday grant yutib olsangiz, yo’l xarajatlari (aviabilet, poyezd biletlarini olib beradi), turar-joy va ovqat bilan ta’minlanasiz. Bular to’g’ridan-to’g’ri yoki ketadigan xarajatlarga mos miqdorda pul ko’rinishida berilishi ham mumkin.</p>

<p>Shu o’rinda yana bir savol tug’iladi. Ular nega biz uchun pul sarflaydi? Axir, “tekin pishloq faqat qopqonda bo’lishi mumkin”. Keling, shuni tahlil qilib ko’ramiz…</p>

<p>Avvaliga yozgi maktablar haqida to’xtalsak. E’tibor bersangiz, ular asosan bakalavr talabalari uchun mo’ljallangan. Tashkilotchilar bu orqali talabani magistratura bosqichida aynan o’sha universitet yoki davlatda o’qishga qiziqtirishga harakat qiladi. Talabalarga turli sayohatlar uyushtiriladi, madaniyat, tabiat manzaralari ko’rsatiladi. Xullas, yana qaytib o’sha davlatga borgingiz u yerda o’qigingiz kelib qoladi.</p>

<p>Tanlov jarayonida ham shunga e’tibor beriladi. Kelajakda nima qilishingiz, qayerda o’qishni davom ettirmoqchiligingiz haqida so’rashadi. Agar siz u yerda magistratura, keyinchalik PhD ni yoqlasangiz bu o’sha universitet uchun katta foyda. Nega, — deysizmi? Chunki magistratura va PhD da siz ilmiy ish qilishingiz va dissertatsiya yoqlashingiz kerak. Bu degani — fanda yanglik yaratasiz. Natijada, universitet reytingiga ijobiy ko’rsatkich olib kelasiz. Endi nima demoqchiligimni tushungadirsiz! Shuning uchun ham bugungi kunda universitetlar tomonidan ko’proq magistratura va PhD bosqichlari uchun katta grantlar ajratilyapti, bakalavrga esa grant kam.</p>

<p>O’zimizning OTM larda ilmiy bo’limlar unchalik rivojlanmagan, xorijda esa aksincha, ilmiy yangiliklar uchun katta pul sarflanadi. Bularning barchasi universitet reytingini oshiradi va bu esa o’z-o’zidan moliyaviy o’sishga olib keladi.</p>

<p>Bundan tashqari, diplomatik maqsadlar ham bor. Bu haqida bir do’stim ham <a href="https://t.me/musayev_blogi/78">yozgan</a> edi. Ko’pgina rivojlangan davlatlar tomonidan ajratiladigan grantlarni misol qilib olaylik: Fulbright (AQSh), Chevening (Buyuk Britaniya), DAAD (Germaniya), MEXT (Yaponiya) dasturlari to’liq qoplanuvchi grantlar hisoblanadi. Deyarli ularning barchasida o’qish yakunlangandan so’ng, hammani o’z vataniga qaytarib yuboriladi. Aksariyat hollarda bunday bitiruvchilar o’z yurtida muhim lavozimlarda ishlaydi. Endi tasavvur qiling, muhim lavozimdasiz va ikki davlatdan biri bilan hamkorlik qilishingiz kerak. Shu vaziyatda sizda bir mahallar sizni tekinga o’qitgan davlatga nisbatan simpatiya uyg’onadi va yakunda o’sha davlat bilan hamkorlik qilishga intilasiz.</p>

<p>Nima bo’lganda ham bunday grantlar chet elga borish uchun yaxshi imkoniyat. Ulardan esa maksimal foydalanib qolish kerak.</p>

<p>Bularning barchasi IMHO.</p>
:ET